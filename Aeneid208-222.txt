Intereā magnō miscērī murmure pontum
ēmissamque hiemem sēnsit Neptūnus et īmīs
stāgna refūsa vadīs, graviter commōtus, et altō
prōspiciēns summā placidum caput extulit undā.
Disiectam Aenēae tōtō videt aequore classem,
flūctibus oppressōs Trōas caelīque ruīnā;
nec latuēre dolī frātrem Iūnōnis et īrae.
Eurum ad sē Zephyrumque vocat, dehinc tālia fātur:
'Tantane vōs generis tenuit fīdūcia vestrī?
Iam caelum terramque meō sine nūmine, ventī,
miscēre et tantās audētis tollere mōlēs?
quōs ego—sed mōtōs praestat compōnere flūctūs.
Post mihi nōn similī poenā commissa luētis.
Mātūrāte fugam rēgīque haec dīcite vestrō:
nōn illī imperium pelagī saevumque tridentem,
sed mihi sorte datum. Tenet ille immānia saxa,
vestrās, Eure, domōs; illā sē iactet in aulā
Aeolus et clausō ventōrum carcere rēgnet.’
Sīc ait, et dictō citius tumida aequora plācat
collēctāsque fugat nūbēs sōlemque redūcit.
Cӯmothoē simul et Trītōn adnīxus acūtō
dētrūdunt nāvēs scopulō; levat ipse tridentī
et vāstās aperit syrtēs et temperat aequor
atque rotīs summās levibus perlābitur undās.
Ac velutī magnō in populō cum saepe coorta est
sēditiō saevitque animīs ignōbile vulgus
iamque facēs et saxa volant, furor arma ministrat;
tum, pietāte gravem ac meritīs sī forte virum quem
cōnspexēre, silent arrēctīsque auribus astant;
ille regit dictīs animōs et pectora mulcet:
sīc cūnctus pelagī cecidit fragor, aequora postquam
prōspiciēns genitor caelōque invectus apertō
flectit equōs currūque volāns dat lōra secundō.
Dēfessī Aeneadae quae proxima lītora cursū
contendunt petere, et Libyae vertuntur ad ōrās.
Est in sēcessū longō locus: īnsula portum
efficit obiectū laterum, quibus omnis ab altō
frangitur inque sinūs scindit sēsē unda reductōs.
Hinc atque hinc vāstae rūpēs geminīque minantur
in caelum scopulī, quōrum sub vertice lātē
aequora tūta silent; tum silvīs scaena coruscīs
dēsuper, horrentīque ātrum nemus imminet umbrā.
Fronte sub adversā scopulīs pendentibus antrum;
intus aquae dulcēs vīvōque sedīlia saxō,
nymphārum domus. Hīc fessās nōn vincula nāvēs
ūlla tenent, uncō nōn alligat ancora morsū.
Hūc septem Aenēās collēctīs nāvibus omnī
ex numerō subit, ac magnō tellūris amōre
ēgressī optātā potiuntur Trōës harēnā
et sale tābentēs artūs in lītore pōnunt.
Ac prīmum silicī scintillam excūdit Achātēs
succēpitque ignem foliīs atque ārida circum
nūtrīmenta dedit rapuitque in fōmite flammam.
Tum Cererem corruptam undīs Cereāliaque arma
expediunt fessī rērum, frūgēsque receptās
et torrēre parant flammīs et frangere saxō.
Aenēās scopulum intereā cōnscendit, et omnem
prōspectum lātē pelagō petit, Anthea sī quem
iactātum ventō videat Phrygiāsque birēmēs
aut Capyn aut celsīs in puppibus arma Caīcī.
Nāvem in cōnspectū nūllam, trēs lītore cervōs
prōspicit errantēs; hōs tōta armenta sequuntur
ā tergō et longum per vallēs pāscitur agmen.
Cōnstitit hīc arcumque manū celerēsque sagittās
corripuit fīdus quae tēla gerēbat Achātēs,
ductōrēsque ipsōs prīmum capita alta ferentēs
cornibus arboreīs sternit, tum vulgus et omnem
miscet agēns tēlīs nemora inter frondea turbam;
nec prius absistit quam septem ingentia victor
corpora fundat humī et numerum cum nāvibus aequet;
Hinc portum petit et sociōs partītur in omnēs.
Vīna bonus quae deinde cadīs onerārat Acestēs
lītore Trīnacriō dederatque abeuntibus hērōs
dīvidit, et dictīs maerentia pectora mulcet:
'Ō sociī (neque enim ignārī sumus ante malōrum),
ō passī graviōra, dabit deus hīs quoque fīnem.
Vōs et Scyllaeam rabiem penitusque sonantēs
accestis scopulōs, vōs et Cyclōpia saxa
expertī: revocāte animōs maestumque timōrem
mittite; forsan et haec ōlim meminisse iuvābit.
Per variōs cāsūs, per tot discrīmina rērum
tendimus in Latium, sēdēs ubi Fāta quiētās
ostendunt; illīc fās rēgna resurgere Trōiae.
Dūrāte, et vōsmet rēbus servāte secundīs.’
Tālia vōce refert cūrīsque ingentibus aeger
spem vultū simulat, premit altum corde dolōrem.