Ut prīmum ālātīs tetigit māgālia plantīs,

Aenēān fundantem arcēs ac tēcta novantem

cōnspicit. Atque illī stellātus iäspide fulvā

ēnsis erat Tyriōque ārdēbat mūrice laena

dēmissa ex umerīs, dīves quae mūnera Dīdō

fēcerat, et tenuī tēlās discrēverat aurō.

Continuō invādit: 'Tū nunc Karthāginis altae

fundāmenta locās pulchramque uxōrius urbem

exstruis? heu, rēgnī rērumque oblīte tuārum!

Ipse deum tibi mē clārō dēmittit Olympō

rēgnātor, caelum et terrās quī nūmine torquet,

ipse haec ferre iubet celerēs mandāta per aurās:

Quid struis? aut quā spē Libycīs teris ōtia terrīs?

Sī tē nūlla movet tantārum glōria rērum

[nec super ipse tuā mōlīris laude labōrem,]

Ascanium surgentem et spēs hērēdis Iūlī

respice, cui rēgnum Ītaliae Rōmānaque tellūs

dēbētur.' Tālī Cyllēnius ōre locūtus

mōrtālēs vīsūs mediō sermōne relīquit

et procul in tenuem ex oculīs ēvānuit auram.

At vērō Aenēās aspectū obmūtuit āmēns,

arrēctaeque horrōre comae et vōx faucibus haesit.

Ārdet abīre fugā dulcēsque relinquere terrās,

attonitus tantō monitū imperiōque deōrum.

Heu Quid agat? Quō nunc rēgīnam ambīre furentem

audeat adfātū? Quae prīma exōrdia sūmat?

Atque animum nunc hūc celerem nunc dīvidit illūc

in partēsque rapit variās perque omnia versat.

Haec alternantī potior sententia vīsa est:

Mnēsthea Sergestumque vocat fortemque Serestum,

classem aptent tacitī sociōsque ad lītora cōgant,

arma parent et quae rēbus sit causa novandīs

dissimulent; sēsē intereā, quandō optima Dīdō

nesciat et tantōs rumpī nōn spēret amōrēs,

temptātūrum aditūs et quae mollissima fandī

tempora, quis rēbus dexter modus. Ōcius omnēs

imperiō laetī pārent et iussa facessunt.

At rēgīna dolōs (quis fallere possit amantem?)

praesēnsit, mōtūsque excēpit prīma futūrōs

omnia tūta timēns. eadem impia Fāma furentī

dētulit armārī classem cursumque parārī.

Saevit inops animī tōtamque incēnsa per urbem

bacchātur, quālis commōtīs excita sacrīs

Thyias, ubi audītō stimulant trietērica Bacchō

orgia nocturnusque vocat clāmōre Cithaerōn.